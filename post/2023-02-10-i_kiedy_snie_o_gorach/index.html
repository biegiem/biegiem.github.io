<!DOCTYPE html>
<html lang="pl">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <title>I kiedy śnię o górach | Magiczny Las</title>
  <meta name="viewport" content="width=device-width, initial-scale=1">
  <meta name="description" content="I kiedy witam wschodzące słońce na skalistym szczycie, a ono maluje pejzaż w dominancie czerwieni. I mglisty opar w doliny spływa, owijając miasta w miękki puch. I cisza jak makiem zasiał gości w uszach. I droga skalista przede mną. I nic, że trud pot ze skroni wyciska. I łza się w oku kręci, a serce z miłości rośnie, bo w górach jest wszystko, co kocham.
W czasie, kiedy korporacje medialne walczyły o zyski i oglądalność dla swoich stacji, zatrzymując telewidza przed telewizorami, serwując mu robiące sieczkę z mózgu pożeracze czasu, zbliżaliśmy się biegiem do murowanego z cegły i wielkich skalanych odłamków budynku.">
  <meta name="author" content="eMBe">
  <meta name="keywords" content="">
  <link rel="canonical" href="https://www.magicznylas.pl/post/2023-02-10-i_kiedy_snie_o_gorach/">
  <link rel="icon" href="https://www.magicznylas.pl/images/favicon.png" type="image/png" />
  <link rel="stylesheet" type="text/css" href="https://www.magicznylas.pl//css/chudy.css">
</head>
<body class="">

<div class="site-wrap">
  <header class="site-header px2 px-responsive">
  <div class="mt2 wrap">
    <div class="measure">
     <a href="https://www.magicznylas.pl/" class="site-title">Magiczny Las</a>
      <nav class="site-nav right">
      <a href="https://www.magicznylas.pl/about/">Magiczny Las?</a>
<a href="https://www.magicznylas.pl/archives/">Archiwum</a>
<a href="https://www.magicznylas.pl/tags/">Tagi</a>

      </nav>
      <div class="clearfix"></div>
    </div>
  </div>
</header>

  <div class="post p2 p-responsive wrap" role="main">
    <div class="measure">
      <div class="post-header mb2">
        <h1 class="py2">I kiedy śnię o górach</h1>
        <span class="post-meta">10/02/2023 </span><br>
        
      </div>

      <article class="post-content">
      <p>I kiedy witam wschodzące słońce na skalistym szczycie, a ono maluje  pejzaż w dominancie czerwieni. I mglisty opar w doliny spływa, owijając  miasta w miękki puch. I cisza jak makiem zasiał gości w uszach. I droga  skalista przede mną. I nic, że trud pot ze skroni wyciska. I łza się w  oku kręci, a serce z miłości rośnie, bo w górach jest wszystko, co  kocham.</p>
<p><em>W czasie, kiedy korporacje medialne walczyły o zyski i  oglądalność dla swoich stacji, zatrzymując telewidza przed telewizorami, serwując mu robiące sieczkę z mózgu pożeracze czasu, zbliżaliśmy się  biegiem do murowanego z cegły i wielkich skalanych odłamków budynku.  Janusz opowiedział mi ciekawą historię schroniska. Otworzyłem oczy,  uruchomiłem wyobraźnię i nagle okazało się, że historia wygląda tutaj  zza rogu, wystaje z trawy, o historię można się potknąć. Wspaniałe  miejsce. Otoczenie wygląda jak alpejska łąka budząca się do życia.  Zieleniąca się nieśmiało. Ozdobiona kolorowymi paciorkami kwitnącego  kwiecia. I śnieg. Łachy śniegu zalegające w licznych zagłębieniach. I  cisza. Cisza kojąca nadwerężone przez odgłosy cywilizacji bębenki.</em></p>
<p>Obudziło mnie wściekłe ujadanie psów. Pewnie zwierzyna wyszła z lasu i plądruje pobliskie pola. Przewracam się boku na bok nie mogąc usnąć.  Chcę spać i śnić o moich górach. Leżę w miękkiej i pachnącej pościeli, w bezpiecznym domu stojącym w dolinach, gdzieś pomiędzy lasami, a  jeziorami. I oddałbym teraz ciepłe łóżko, bezpieczny kąt za godzinę  spędzoną na górskiej grani.</p>
<p><em>Rozpoczynamy zbieg. Najpierw po nieśmiało nachylonej, miękkiej  ścieżce. Z czasem ścieżka przechodzi w kamienny szlak prowadzący stromo w dół. Wraz z pokonywanymi kilometrami zmienia się otoczenie. Z  alpejskiej łąki wkraczamy w wąwóz dzikiej rzeki, trawersując jego strome brzegi. Niebieski szlak prowadzi nas w kierunku kolejnego schroniska.  Nie wiem, co daje mi większą frajdę, wspinaczka stromymi podejściami,  czy niebezpieczny zbieg po trudnej technicznie ścieżce. Gdybym tylko  mógł skoncentrować się na drodze. Przepiękne otoczenie – kaskady  górskiego potoku – rozprasza. W drodze przeżywam niebezpieczny moment,  chwilę podniesionego, aż do czubka głowy, poziomu adrenaliny. W  ostatniej chwili udaje mi się zahamować tuż przed urwiskiem.</em></p>
<p>W głowie kłębią się myli, nie dające spokoju. Układam mój prosty  plan. Tworzę listę sprzętu, wytyczam trasę, już wybieram się w podróż.  Dzieli mnie tylko dystans i noc. Plecak, zbiegane buty, trochę prowiantu na drogę. Myję zęby, ubieram się w ciszy. Na stole w kuchni zostawiam  wiadomość żonie, że jadę, że niech się nie martwi, że żyję, żyję chwilą. Nie minęły trzy kwadranse, odpalam auto, a silnik gra swoją melodię.  Czas nasycić mą tęsknotę.</p>
<p><em>Odpoczywamy przed schroniskiem. Popas. Chwila na złapanie  oddechu. Czuję się nadzwyczaj świeżo. Mam spory zapas energii, aby  kontynuować tą wspaniałą wycieczkę. Czerpię maksymalną przyjemność z  biegania po górach. Stare rozczarowanie tymi górami odlatuje,  rozdmuchując dym unoszący się znad paleniska, wzbijając się ponad  drewniany dach budynku schroniska, znika w oddali. Nie chcę nic innego  jak biec. Przewijać krajobraz. Łapczywie czerpać; używać magii gór.  Czasami zastanawiam się, czy ja jestem jeszcze normalny?</em></p>
<p>Pytanie o normalność często się pojawia podczas rozmów, lektury,  przemyśleń. Czy ja jestem nienormalny, czy może Ci, którzy mają mnie za  takiego, a którzy dali się uwięzić w swoich czterech ścianach? Ich dom  jest ich więzieniem, a marzenia produktem korporacyjnym. Plastykowa  mielonka rozsmarowana na kromce materialnych potrzeb. Kto jest bardziej  nienormalny? Ja, czy Ty, któremu przez gardło nie przejdzie słowo  miłość?</p>

      </article>

       
      <p class="post-meta">Tagi:&nbsp;
        
            
            <a href="https://www.magicznylas.pl/tags/g%c3%b3ry">góry</a>
        
            ,&nbsp;
            <a href="https://www.magicznylas.pl/tags/w_biegu">w_biegu</a>
        
            ,&nbsp;
            <a href="https://www.magicznylas.pl/tags/refleksyjnie">refleksyjnie</a>
        
      </p>
       

      
    </div>
  </div>
</div>
    <footer class="footer">
      <div class="p2 wrap">
        <div class="measure mt1 center">
      <nav class="social-icons icons">
<a class="fa fa-rss rss" href="https://www.magicznylas.pl/index.xml" aria-label="rss"></a>

<a class="fa fa-pixelfed pixelfed" href="https://pixelfed.social/embe" aria-label="pixelfed"></a>

<a class="fa fa-gemini gemini" href="gemini://magicznylas.pl/" aria-label="gemini"></a>
<a rel="me" class="fa fa-mastodon mastodon" href="https://mastodon.social/@magicznylas" aria-label="mastodon"></a>
</nav>

          <small>
            Copyright &#169; 2023 magicznylas.pl<br>
	    Wszystkie materiały na stronie objęte są licencją <a rel="license" href="https://creativecommons.org/licenses/by-sa/4.0/deed.pl"><b>CC BY-SA 4.0</b></a>, chyba, że zaznaczono inaczej.<br>
            Powered by <a href="http://gohugo.io/" target="_blank">Hugo</a> &amp; <a href="https://github.com/azmelanar/hugo-theme-pixyll" target="_blank">Pixyll</a>
             <br>
	    <a href=https://512kb.club>512kb.club</a> | <span style=color:green>green</span> team
          </small>
	   <div>
	   </div>
        </div>
      </div>
    </footer>
</body>
</html>

